---
title: ''
contentType: poetry
---

<section>

_A když ho jeden z přátel poprosil o verše na jistou paní, jež zemřela, poznal, že jde o paní Beatrici, a napsal za něho i za sebe_

</section>

<section>

Pojďte a poslyšte ty moje vzdechy,  
šlechetná srdce, jak vám velí cit:  
i když se derou z prsou bez útěchy,  
bez nich mě žal už musel zahubit.

_Neboť mé oči, ty mi zůstávají  
dlužny pláč častěji, než bych si přál,  
a slzami, jež pro ni prolévají,  
bych sotva, žel, své srdce zkolébal._

</section>

<section>

_Pojďte a slyšte je, jak ve svém štkaní  
volají moji ušlechtilou paní,  
jež dlí už v říši hodné její cti,_

</section>

<section>

_a klnou životu na této zemi  
ve jménu duše plné utrpení,  
protože přišla o své blaženství._

</section>
