---
title: ''
contentType: prose
---

I zemřela v té době jistá dívka, a když si vzpomněl, že ji vídal v blízkosti své nejšlechetnější paní, neubránil se slzám

Slyšte, vy všichni, kteří milujete,  
proč pláče Láska, a pak plačte s ní:  
slyší to hoře a to truchlení,  
jež hledí z očí paním, kudy jdete,

> nad tím, že Smrt už ve své ukrutnosti  
> zlomila srdce plné milosti  
> a zkazila tak všechno, co se ctí  
> na každé paní nejvíc kromě ctnosti.

> A slyšte, jakou čest jí Láska vzdala:  
> ve vlastní podobě tam v pláči stála  
> nad jejím vábným, mrtvým obrazem

> a dívala se k nebi v usebrání,  
> tam, kde teď mešká duše oné paní,  
> jež krášlila až dosud tuto zem.
