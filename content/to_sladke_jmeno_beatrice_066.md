---
title: ''
contentType: prose
---

A studium jej nedovedlo zaštítit ani před útoky Lásky; ale kdo byla ta paní nelítostná jako kámen, o tom se neví nic určitého

Chci zrovna tak být drsný ve svém psaní,  
jako je ve všem drsný vždy ten kámen,  
ta paní ze dne na den  
tvrdší a krutější na každý cit;  
a pro ten jaspis, jenž ji celou chrání,  
anebo proto, že hned zase couvá,  
se toulec marně vzdouvá  
šípem, jenž není s to k ní prorazit;  
sama však vraždí a nelze se krýt,  
nelze se ubránit těm ranám smrti,  
které tě jako chrti  
hned dostihnou a lámou každou zbroj:  
už nevím, jak a zda s ní vést ten boj.

> Vždyť není štít, který by nezlámala,  
> a není skrýš, do níž by neviděla:  
> vévodí vždy a zcela  
> mým myšlenkám tak jako listům květ;  
> a o můj žal dbá méně, než by dbala  
> loď o hlubinu ztichlou na sto honů,  
> ač tíha, pod níž tonu,  
> se ani nedá veršem povědět.  
> Ach krutá pilo úzkostí a běd,  
> která mi skrytě řežeš srdce v těle,  
> jak to, že ty tak směle  
> můžeš můj život rvát kus po kuse,  
> a já se bojím říct, kdo tomu chce?

> A vzpomenu-li na ni před očima  
> ostatních lidí, pak mi srdcem zmítá  
> spíš strach, zda neprosvítá  
> a není vidět, o čem přemítám,  
> než úzkost z toho, že mě Smrt už třímá  
> tesáky Lásky, které rvou mé smysly  
> a berou mi tak z mysli  
> veškerou soudnost, kterou ještě mám.  
> Do prachu sražen Láskou poznávám  
> nad sebou meč, jímž kdysi zahubila  
> Didónu ta zlá síla,  
> k níž na kolenou volám o soucit:  
> Láska však zřejmě nemá s nikým cit.

> Zvedá vždy znovu paži s tím, že zničí  
> můj život plný slabosti a strachu,  
> a tiskne mne v tom prachu  
> tak na lopatky, že se nevzchopím;  
> jen moje duše beze slova křičí  
> a všecka krev z mých žil se žene prudce  
> do ztrápeného srdce,  
> které ji volá, až jsem jako stín.  
> Bodá mě v boku, že ten krutý klín  
> cítím až u srdce, a napadá mě:  
> „Zvedne-li to své rámě  
> jen jednou ještě, budu po smrti  
> dřív, nežli mě ta rána rozdrtí.“

> Kéž rozťala tak na dvě polovice  
> i srdce té, jež moje srdce čtvrtí;  
> pak bych se nebál smrti,  
> do níž se ženu její krásou štván:  
> ta lupička, ta zrádná vražednice  
> zabíjí totiž ve dne jako v noci!  
> Proč neštká bez pomoci  
> pro mne v té výhni, v níž já pro ni štkám?  
> To bych hned spustil křik: „Už běžím k vám!“  
> a s radostí jí do těch plavých vlasů,  
> pro jejichž zlatou krásu  
> a prstence tu přijdu o život,  
> zabořil ruku, tentokrát snad vhod.

> A až bych popadl tu krásnou kštici,  
> ty vrkoče, jež jsou můj bič a metla,  
> hned za prvního světla,  
> nepřestal bych si do tmy s nimi hrát;  
> a jako medvěd, i když žertující,  
> bych neměl špetku soucitu a něhy  
> a za všecky ty šlehy  
> bych se jim pomstil sto a tisíckrát.  
> A do očí, jež pálí napořád  
> mé srdce plné ran, bych hleděl zpříma  
> a nepohnutě svýma  
> za trest, že vždycky prchá, co má sil;  
> a potom bych jí s láskou odpustil.

> Má kancóno, jdi rovnou za paní,  
> jež mě tak ranila a jež mi brání  
> v mém nejvroucnějším přání,  
> a probodni jí srdce bolestí:  
> vždyť pomstít se je pro každého ctí!
