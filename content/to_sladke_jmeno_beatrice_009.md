---
title: ''
contentType: poetry
---

<section>

_A touha jeho srdce byla taková, že jí nestačily ani jeho vlastní oči, které před boloňskou Garisendou neviděly, co vidět měly_

</section>

<section>

I kdyby za trest oslepit se chtěly,  
já sotva kdy svým očím odpustím,  
co způsobily, když si prohlížely  
věž Garisendu s jejím cimbuřím

_a neviděly, Bůh jim odpusť viny,  
tu, o které se nejvíc hovoří;  
a proto každý pochopí, proč s nimi  
už nebudu žít nikdy v příměří._

</section>

<section>

_Byly tak zpozdilé, že nepoznaly,  
na co se dívají, ač před tím stály  
a stačilo jen trochu přemýšlet._

</section>

<section>

_Proto teď sklíčen pořád na to myslím,  
a pokud si to přec jen nerozmyslím,  
půjdu je zabít sám co nevidět._

</section>
