---
title: ''
contentType: poetry
---

<section>

_A když ho dvě paní požádaly o tyto verše, připojil k nim ještě další o pouti za novým poznáním, k němuž mu otevřela cestu Láska_

</section>

<section>

Až za nejvyšší sféru všehomíra  
se nese vzdech, jenž z mého srdce zní:  
vede jej vzhůru nové poznání,  
které mu plačíc Láska otevírá.

_A když už dojde do míst, po nichž touží,  
spatří tam paní, kterou všichni ctí,  
a velké světlo, ve kterém se skví  
a do kterého se ten poutník hrouží._

</section>

<section>

_Vidí ji tak, že když mi to pak líčí,  
mluví s mým srdcem, které se ptá na ni,  
tak vznešeně, že na to nestačím._

</section>

<section>

_Vím jen, že mluví o ní, drahé paní,  
a jmenuje tak často Beatrici,  
že aspoň tomu z toho rozumím._

</section>
