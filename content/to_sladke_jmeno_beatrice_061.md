---
title: ''
contentType: prose
---

Forese mu nezůstal dlužen odpověď; na předhůzku o ženě a chudobě mu vyčetl otce a jeho lichvu

Tuhle jsem v noci dostal hrozný kašel,  
ježto jsem neměl na sebe co dát,  
a tak jsem hleděl brzy ráno vstát,  
rozhlídnout se, kde bych tak co našel.

Jak tak hledám za ranního šera  
truhličku zlatek čerstvě ražených,  
najednou jsem vám našel místo nich  
uprostřed hrobů otce Alighiera.

Byl svázán bůhví proč a bůhví kým  
jakýmsi divným uzlem gordickým,  
až jsem se křižoval, a povídá mi:

„Rozvaž mě přec, už kvůli Dantovi!“  
Ale jak na to, to mi nepoví,  
a tak jsem šel, a bylo po hledání.
