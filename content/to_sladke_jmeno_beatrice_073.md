---
title: ''
contentType: prose
---

Mezi verši od pana Cina byla i řada takových, že je mohl napsat on sám; proto se mu také některé z nich připisují

  

Slyším, jak duše v hloubi srdce vzlyká,  
až se i oči rozplakaly s ní,  
a říká: „Běda, kdo měl tušení,  
že moc té paní je tak převeliká.

_Teprve skrze ní teď na mne zírá  
tvář Lásky v celé svojí krutosti  
a volá na mne málem se zlostí:  
Co ještě chceš v tom těle, které zmírá?_

_A podává mi knihu, v které čtu  
o souženích a mukách bez počtu,  
jež ukazují, co je umírání._

_A říká mi: Kam vzhlížíš, tam je psán  
tvůj rozsudek, jenž bude vykonán  
strádáním pro tu krásnou krutou paní.“_
