---
title: ''
contentType: prose
---

Příteli Cinovi měl básník za zlé, jak snadno vzplane, ale ani on sám se nedovedl ubránit, když se mu jednoho zjevila jistá paní jako padající blesk

  

Mám-li si tedy, Lásko, naříkat,  
aby mě slyšel svět  
a bylo vidět, že už ztrácím síly,  
dej, abych mohl plakat, jak bych rád,  
ať mohu povědět  
po svém ty bědy, jež mě zachvátily.  
Ty chceš mou smrt, a já jdu k témuž cíli:  
kdo mi však odpustí, když nepovím,  
co s tebou zakouším,  
kdo uvěří, jak krutě jsi mě jala?  
A řeknu-li, jak strádám každou chvíli,  
učiň, můj pane, ať se to ta zlá  
nedoví dřív, než zhynu docela;  
vždyť kdyby to mé hoře poslouchala,  
lítost by jí kus její krásy vzala.

_Jak tomu bránit, jak ji nevidět  
vždy znovu v představách,  
kam proniká se všemi myšlenkami!  
Bláhová duše nemá snad dost běd,  
že si ji kreslí v snách  
krásnou a zlou, jak chodí mezi námi;  
a pak se dívá, až ji celou zmámí  
ty její oči touhou, co v nich žhne,  
a má zlost na sebe,  
že zapálila oheň, jenž ji pálí.  
Co zmůže rozum svými úvahami  
ve víru bouře, jíž jsem naplněn?  
Úzkost, jež musí mermomocí ven,  
se dere z úst, jež by se uvzdychaly,  
a očím také dává, co si přály!  
Ta nepřátelská tvář, jež ve mně tkví  
a pyšně panuje  
mé vůli tak, že se to říci nedá,  
mě uchvácena sebou pobízí  
jít tam, kde vskutku je,  
protože rovný rovného si hledá.  
Skončím jak sníh, který se k slunci zvedá,  
ale co mohu nežli jít jak ten,  
kdo prostě padl v plen,  
po vlastních nohou na místo, kde zhynu.  
A když se blížím, zdá se mi, ó běda,  
že každý říká: „S tím je konec již!“  
A jak se dívám, kam se vrtnout spíš  
a najít pomoc, zahlédne mne v stínu  
zrak, jenž mne vraždí, i když nemám vinu._

_Co se pak se mnou děje celý čas,  
víš, Lásko, ty, ne já —  
ty přihlížíš, jak klesám utýraný;  
duše, i když se do mne vrátí zas,  
si marně vzpomíná,  
protože paměť odešla hned za ní.  
Když procitám a vidím ty své rány,  
pod kterými jsem padl v mrákotách,  
nemohu nemít strach  
a netřást se, že se už nevyhojí.  
A moje bledost říká na potkání,  
co zač byl blesk, jímž jsem byl zasažen;  
třebas byl vyslán sladkým úsměvem,  
v tváři mi ještě dlouho chmury stojí,  
protože duch dál tone v nepokoji._

_A tak mne, Lásko, zničilo tvé jho  
v klínu hor nad řekou,  
u níž jsi mne už víckrát porazila;  
zkoumáš mne živého či mrtvého  
tou září nelidskou,  
jež se tak skví, že by mě zahubila.  
A nevidím zde duši, jež by byla  
dost vnímavá a vyslechla můj žal;  
bude-li ona dál  
tak bezcitná, už mě nic nezachrání.  
A ona se ti už tak vymanila,  
pane, že nedbá na žádný tvůj šíp;  
z pýchy si ukula tak pevný štít,  
že každá střela se jen zláme na ní;  
to srdce ve zbroji nic neporaní!_

_Jdi, kancóno má, psaná pod horami;  
spatříš-li Florencii, moji zem,  
z níž jsem byl hnán až sem,  
můj nelaskavý domov, jejž jsem ztratil,  
a vstoupíš-li tam, řekni: „Teď už s vámi  
nebude věru bojovat můj pán;  
je k místu, odkud jdu, tak přikován,  
že nemá volnost, aby se k vám vrátil,  
i kdyby snad už vaši krutost zvrátil.“_
