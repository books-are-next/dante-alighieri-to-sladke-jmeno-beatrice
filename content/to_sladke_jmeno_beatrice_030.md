---
title: ''
contentType: prose
---

Ale ta nová služba způsobila, že mu jeho nejšlechetnější paní odepřela pozdrav; a tu v žalu napsal balatu, jak mu to poručil jeho pán a vládce Láska

  

Má balato, jdi Lásku vyhledat  
a předstup s ní, mým pánem, před mou paní,  
ať pohovoří spolu bez meškání  
O tom, co máš svým veršem omlouvat.

_Tys, balato, tak líbezná a vlídná,  
že můžeš kamkoliv  
i bez průvodce, stačí, abys chtěla.  
Chceš-li však jít vždy bezpečná a klidná,  
vyhledej Lásku dřív,  
bylo by líp, kdyby tě provázela:  
ta, za níž jdeš, aby tě vyslyšela,  
je zdá se mi teď na mne rozhněvaná,  
a kdybys před ní předstoupila sama,  
mohla by spíš tě špatně přivítat._

_Jakmile přijdeš se svou písní za ní,  
popros ji o soucit  
a potom pověz v sladkém rozechvění:  
„Ten, co mne poslal za vámi, má paní,  
by vás chtěl poprosit  
o trochu sluchu — a pak odpuštění.  
Je zde i Láska, ta, co tolik mění  
tou vaší krásou zvenčí jeho rysy:  
teď víte už, proč vzhlížel k jiné kdysi,  
i když byl uvnitř stejný napořád.“_

_A řekni: „Paní, jeho srdce bylo  
tak věrné celý čas,  
že je vám k službám všemi myšlenkami:  
patří jen vám a nikdy nezradilo!“  
A uveď na důkaz  
svědectví Lásky, že to není lhaní,  
a nakonec se skromně obrať na ni  
s prosbou, ať vzkáže, abych umřel brzy,  
jestli ji snad to odpuštění mrzí,  
a uvidí, že poslechnu, a rád._

_A než zas půjdeš, řekni ještě Lásce,  
jež má klíč k soustrasti  
a jež to všechno paní nejlíp poví:  
„Pro ty mé sloky, které zní tak sladce,  
zůstaň tu ještě s ní  
a hovoř o něm, o svém otrokovi,  
a odpustí-li, jata tvými slovy,  
ať dá mu vlídnou tváří znát klid zbraní.“  
A teď, má milá balato, jdi za ní,  
jestli už chceš, a se ctí se mi vrať._
