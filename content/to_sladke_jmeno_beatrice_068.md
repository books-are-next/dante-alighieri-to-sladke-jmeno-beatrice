---
title: ''
contentType: prose
---

Přes všechnu umnost hovořil v nich příliš živý cit: i ten možná patřil k tomu pobloudění, jež mu bude v Očistci vytýkat oslavená Beatrice

Dospěl jsem k tomu bodu zodiaku,  
kdy z obzoru se na nebeské báni  
rodí jas Blíženců, jen zhasne den,  
a Venuše se v dálce ztrácí zraku  
v slunečné záři, která padá na ni  
tak šikmo, že ji halí závojem,  
a Saturn, který mrazí naši zem,  
se dlouze třpytí poblíž obratníku,  
kde se stín všech těch sedmi planet krátí:  
mně to však neukrátí  
jedinou z myšlenek a vzlyků,  
které mám v duši tvrdší nežli kámen  
tím, že v ní tkví ta paní jako kámen.

> Už zas se zvedá z etiopských břehů,  
> z písků, jež nyní slunce rozehřívá,  
> ten bludný vítr, který zmítá vším  
> a žene z moře ve svém koloběhu  
> mraky mlh, do nichž nás pak všechny skrývá,  
> pokud je jiný nerozvál jak dým;  
> a když se srazí, víří povětřím  
> studený sníh a déšť, jenž unavuje,  
> a tak je vzduch jen samý pláč a tíha:  
> ve mně však, i když zdvihá  
> ty svoje sítě před větrem, jenž duje,  
> Láska dál trvá pro krásu té paní,  
> jež mi tak krutě vládne jako paní.

> Už jsou pryč ptáci, kteří odlétají  
> za teplem z končin, na něž věčně shlíží  
> mrazivý Vůz a sedm jeho hvězd;  
> a ostatní už zmlkli ve svém háji  
> a kromě chvilek, kdy je něco tíží,  
> nespustí dřív, než začne svět zas kvést;  
> a všechna zvěř, jež vzdává Lásce čest,  
> už také na své touhy zapomíná,  
> protože zima její zápal tiší:  
> ten můj však neutiší,  
> mé sladké myšlenky, ty neodnímá,  
> ty nepřináší žádná doba roku,  
> nýbrž má paní v rozpuku svých roků.

> Už prošla lhůta, kterou mělo listí,  
> jež vyrazilo na znamení Skopce  
> okrášlit svět, a tráva také tlí;  
> zelené větve zahlédneš jen místy,  
> jen u vavřínu nebo u jalovce  
> a dalších stromů s věčnou zelení;  
> je zase čas těch tvrdých, drsných dní,  
> kdy umírají všecka kvítka v poli,  
> jež nevydrží chlad a tíhu jíní:  
> mně Láska však i nyní  
> nechává v srdci trn, jenž tolik bolí,  
> a jsem si jist, že tam už bude věčně,  
> co budu žít, i kdybych měl žít věčně.

> Už opět prýští ze všech zřídel vody  
> plné par, jež jsou v zemi naměstnané  
> a teď se z jejích útrob valí k nám;  
> tam, kde šla kdysi stezka za pohody,  
> teď teče potok a téct nepřestane,  
> dokud vír zimy nepřestane sám;  
> země se leskne jako drahokam,  
> stojatá voda se zas mění v hladký,  
> studený křišťál pod sevřením mrazu:  
> já však i přes tu zkázu  
> jsem ve své válce neuhnul krok zpátky  
> a neuhnu; vždyť jsou-li muka slastí,  
> pak musí Smrt být nade všecky slasti.

> Má kancóno, co si však počnu pak,  
> až přijde zase čas, kdy raší země  
> a Láska prší ze všech kruhů nebe,  
> když teď, kdy všechno zebe,  
> se Láska drží jen a jenom ve mně?  
> Nic víc než socha, nežli mrtvý mramor,  
> má-li má milá místo srdce mramor!
