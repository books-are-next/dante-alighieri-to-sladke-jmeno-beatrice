---
title: ''
contentType: poetry
---

<section>

_Přes všechny bolestné předtuchy mu však Láska přinášela blaho, kdykoli přicházela provázena paní Vannou, kterou vzýval jeho přítel Guido, a paní Bice, kterou ctil on sám_

</section>

<section>

Cítil jsem, jak se náhle budí ve mně  
milostný cit, jenž v hloubi srdce spal,  
a pak jsem spatřil Lásku, jak jde ke mně  
tak veselá, že bych ji nepoznal,

_a jak mi říká: „Teď si hleď mé chvály!“  
a za řeči se na mne usmívá.  
A sotva jsme tak spolu chvíli stáli  
a já se díval směrem, kterým šla,_

</section>

<section>

_spatřil jsem paní Vannu s paní Bice,  
jak míří rovnou ke mně po cestičce,  
jako když div se s divem ubírá;_

</section>

<section>

_a Láska řekla — je to jako včera:  
„První se říká Vesna, Primavera,  
a druhé Láska, že je jako já.“_

</section>
