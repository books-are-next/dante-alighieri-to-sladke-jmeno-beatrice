---
title: ''
contentType: prose
---

Od této chvíle hovořil už jen o ní, a to tak výmluvně, že by nad ní za­plakali poutníci ze sebevětší dálky

  

Poutníci, kteří jdete zamyšlení  
snad nad tím, co jste kdesi zanechali,  
což vskutku jdete k nám z tak velké dáli,  
jak ukazuje vaše oblečení,

_že nepláčete a že bez zármutku  
kráčíte tímto městem naříkání  
tak jako ten, kdo nemá ani zdání  
o jeho velikém a těžkém smutku?_

_Kdybyste ale vyslechli mé zprávy,  
pak — jak mi srdce svými vzdechy praví —  
plačící byste odcházeli z něho._

_Ztratilo totiž svoji Beatrici  
a vše, co o ní člověk může říci,  
vyvolá pláč a nářek u každého._
