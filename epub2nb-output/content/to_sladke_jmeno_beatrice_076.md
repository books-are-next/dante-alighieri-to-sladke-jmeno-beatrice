---
title: ''
contentType: poetry
---

<section>

_Ale ani žádná slast, ani žádná strast mu nikdy nevzala víru ve vlastní pravdu, čest a cenu jeho díla; a v tom ho utvrdily i ty tři vyhnankyně, které jednou přišly navštívit jeho srdce_

</section>

<section>

Tři paní přišly navštívit mé srdce  
a sedí kolem něho,  
protože v něm se všeho  
zmocnil pán, jemuž sloužím odevzdaně;  
a jejich krása a ctnost žhne tak prudce,  
že i ten mocný vládce  
v mém srdci váhá ptát se  
a oslovit je, popatří-li na ně.  
Vypadají tak smutně, vylekaně,  
jak bědný štvanec ztrácející síly,  
jejž všichni opustili  
a jemuž není platná krása s ctností.  
Býval prý v minulosti,  
jak tvrdí, čas, kdy o ně lidé stáli;  
teď však jsou všem jen na obtíž a k zlosti.  
A proto zavítaly  
tak samy k srdci jako k příteli,  
o kterém vědí, kdo v něm dávno dlí.

_Jedna z nich štká, že není k utišení,  
a do dlaně se kloní  
jak růže, když ji zlomí,  
z očí se bouře snáší bez přestání  
na nahou paži, ten sloup utrpení,  
a druhou rukou skrývá  
zase tvář, žalostivá;  
ale i bosá kráčí jako paní.  
A jakmile bůh Lásky pohléd na ni  
a spatřil ji tam takřka bez oděvu,  
pln soucitného hněvu  
se začal ptát, kdo je a proč tak sténá.  
I povzdechla ta žena:  
„Ty chlebe, jímž tak málokdo se těší,  
naše pouť za tebou je přirozená:  
já, ze všech nejsmutnější,  
jsem Spravedlnost, chudá, bědná, viz,  
sestra té, jež tě porodila kdys.“_

</section>

<section>

_Jen co to řekla, co se poznat dala,  
udeřil mého pána  
žal a stud jako rána  
a on se zeptal, kdo jsou ty dvě za ní.  
A ta, jež se hned v slzách rozplývala,  
sotva to uslyšela,  
ještě víc zaslzela  
a řekla mu: „Nemáš dost na mém štkaní?“  
A začala: „Jak víš i bez říkání,  
Nil pramení jak malá říčka v kraji,  
kde vrby zastírají  
zem před úpalem slunečního jasu;  
tam jsem já svého času  
zrodila tu, jež přišla se mnou k tobě  
a utírá se do svých plavých vlasů.  
Když se to moje robě  
pak zhlíželo v tom jasném prameni,  
zrodilo tu, jež stojí vedle ní.“_

</section>

<section>

_Chvíli bůh Lásky mlčel rozechvělý;  
pak se slzou v těch milých  
a dřív tak pošetilých  
pohledech pozdravil své smutné hosty.  
A nato zvedl obě svoje střely  
a řekl: „Vzhůru hlavy,  
zde je zbroj naší slávy;  
už rezaví tou dlouhou nečinností.  
Šlechetnost, Mírnost a dav dalších ctností,  
dcer naší krve, po žebrotě chodí.  
Jestli to lidem škodí,  
nechať si pláče, naříká a vzlyká  
ten, koho se to týká  
a koho stíhá takový zlý osud.  
Nás z tvrze věčna se to nedotýká;  
i když jsme štvanci posud,  
budem tu dál a jednou přijde čas,  
jenž naší zbroji vrátí její jas.“_

</section>

<section>

_A já, jak poslouchám ta božská slova  
útěch i naříkání  
těch zavržených paní,  
si kladu za čest svoje vyhnanectví:  
chce-li to nebe nebo los vždy znova,  
aby svět lehkověrný  
měnil květ bílý v černý,  
pak padnout s dobrými je ke cti.  
A nebýt toho, že terč, k němuž se ctí  
vzhlížel můj zrak, je nyní kdesi v dáli,  
i když mne stále pálí,  
snášel bych lehce i to, co mě tíží.  
Ten oheň však tak víří  
a tak mě spaluje až v morku kostí,  
že cítím Smrt, jak si to k srdci míří.  
Zakusil jsem už dosti:  
měl-li jsem vinu, přešla tisíckrát,  
přejde-li vina, když se začnem kát._

</section>

<section>

_Kancóno, ať se nikdo nepokouší  
odkrývat, co se pod tvým rouchem skrývá —  
stačí, co nezakrývá;  
proč má mít každý, kdo se po něm vzpíná,  
sladký plod z tvého klína.  
Jenom když potkáš milovníka ctnosti  
a on tě prosil, na toho buď jiná;  
ukaž se v úplnosti,  
ať vidí vše: květ krásný na pohled  
probudí touhu v každém, kdo jej zhléd._

</section>

<section>

_Kancóno, leť k těm ptákům s bílým peřím,  
kancóno, lov s tou smečkou černých chrtů,  
i když já světem běžím,  
ač by mi měli přát už mír jak všem.  
Nechtějí tomu, nevědí, co jsem;  
moudrý však milost z domu nevyhání:  
zvítězit jí je nad vítězství zbraní._

</section>
