---
title: ''
contentType: poetry
---

<section>

_Všechno, co víme o té paní jako kámen, víme jen z básníkových veršů, jež jistě nebyly pouhým cvičením_

</section>

<section>

Už zase nastal, žel, čas dlouhých stínů  
a krátkých dnů, kdy začnou bělat kopce  
a kdy už ztrácí barvu všecko kvítí:  
jenom má touha neztrácí svou zeleň,  
tak pevně prorůstá ten tvrdý kámen,  
jenž hovoří a cítí jako paní.

_A přitom je ta divukrásná paní  
ledová jako sníh, když leží v stínu,  
a neroztaje o nic víc než kámen,  
ani když vlahý čas už hřeje kopce  
a mění jejich úběl v novou zeleň,  
jakmile začne rašit všecko kvítí._

</section>

<section>

_Když kráčí s vínkem rašícího kvítí,  
vyhání z mysli každou jinou paní;  
do zlatých vlasů se jí vplétá zeleň  
tak vábně, že tam odpočívá v stínu  
i Láska, jež mě sevřela v ty kopce  
pevněji nežli vápno ve zdi kámen._

</section>

<section>

_Má větší moc než nejvzácnější kámen,  
na rány od ní není žádné kvítí;  
proto jsem prchl přes pole a kopce,  
abych se spasil před takovou paní:  
leč její jas mě dostihne i v stínu,  
jejž kladou hory, zdi a hustá zeleň._

</section>

<section>

_Když jednou vyšla přioděna v zeleň,  
tak krásná, že by zahořel i kámen,  
jako já hořím i k jejímu stínu,  
přál jsem si kráčet po louce a kvítí  
s ní, plnou lásky jako žádná z paní,  
zatímco kolem stály by jen kopce._

</section>

<section>

_Spíš se však vrátí řeky mezi kopce,  
než by ten strůmek zahalený v zeleň  
zahořel láskou jako jiné paní,  
ač by mi stačil za lůžko i kámen  
a za potravu do smrti hrst kvítí,  
jen kdybych směl žít aspoň v jejím stínu._

</section>

<section>

_Kdykoli kopce začnou tonout v stínu,  
zastře jej zeleň, šat té krásné paní,  
jako když kámen zmizí v samém kvítí._

</section>
