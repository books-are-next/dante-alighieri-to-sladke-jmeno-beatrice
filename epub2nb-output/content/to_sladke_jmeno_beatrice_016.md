---
title: ''
contentType: prose
---

A odloučení bývalo vždy o to horší, že srdce mučila sveřepá paměť a vzpomínka na to, že mu jeho paní odepřela svůj pozdrav

  

Sveřepá paměť, která pořád zírá  
zpět do těch dob, jež minuly, má paní,  
ta vpadá srdci z jedné strany v týl;  
a z druhé strany je moc Lásky svírá  
a plní touhou, jež mě popohání  
do sladkých míst, která jsem opustil;  
a proto v něm už necítím dost sil,  
abych se mohl bránit zas a zase,  
pokud mu je vy sama nevnuknete;  
jestliže tedy chcete  
udělat někdy něco k jeho spáse,  
račte je opět jednou pozdravit  
a tím mu vdechnout posilu a klid.

_Račte mu dopřát, oč vás tolik žádá,  
vždyť ono vás tak věrně v sobě nosí  
a jenom od vás čeká nápomoc;  
dobrý pán přece taky neodkládá  
svou pomoc manu, který o to prosí,  
a hájí v něm svou vlastní čest a moc.  
A nejvíc vždycky žehrám na bezmoc,  
když myslím na to, že jste vy, má paní,  
v tom srdci Láskou zobrazena celá:  
už proto byste měla  
si trochu více hledět jeho přání;  
vždyť i sám Tvůrce má víc lásky k těm,  
kteří jsou tady jeho obrazem._

_Jestli však chcete váhat ještě chvíli,  
má naději, s tím, oč se srdce hlásí,  
pak já už sotva mohu čekat dál.  
Já už jsem v koncích, nemám na to síly  
a vy to víte z poslední mé spásy,  
kterou jsem hledal v tom, že jsem vám psal;  
protože člověk má nést každý žal  
a každou tíhu, i když hrozí smrtí,  
spíš sám, než hledat pomoc u přítele,  
byť ho znal sebedéle:  
kdyby se přitom dočkal odmítnutí,  
nic by ho nemohlo už ranit víc  
a zahnat dřív a trpčí smrti vstříc._

_A vy jste přece moje nejmilejší,  
ta, jež mi může dávat nejvíc štěstí  
a do níž vkládám nejvíc nadějí:  
prahnu vám sloužit celý život zdejší,  
chci jenom věci, které vám jsou ke cti,  
a kromě nich si nic už nepřeji.  
Vy smíte to, co jiní nesmějí,  
protože Láska dá mi žít či nežít  
jen z vašich rukou, a to je má pýcha.  
Z vašeho zjevu dýchá  
taková lidskost, že vám musím věřit;  
vždyť každý, kdo smí na vás popatřit,  
pozná už z vnějšku, že je uvnitř cit._

_Ať už se tedy ten váš pozdrav činí  
a vejde do srdce, jež čeká stále,  
šlechetná paní, jak už víte snad;  
ať však dá pozor, jeho práh je nyní  
přehrazen střelou, jíž mne nenadále  
zasáhla Láska v den, kdy jsem byl jat;  
a tak tam nesmí nikdo vstupovat  
krom jejích poslů, kterým odemyká  
táž síla, jež je zavírá svým klíčem;  
a proto by mi v ničem  
nemohl prospět v boji, co mnou smýká,  
pokud by šel a nebyl provázen  
posly té moci, jež mě vzala v plen._

_Jdi, kancóno, tvá cesta bude krátká;  
vždyť dobře víš, že než se naděješ,  
může se stát to, proč tam vlastně jdeš._
