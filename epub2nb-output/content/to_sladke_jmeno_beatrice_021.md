---
title: ''
contentType: poetry
---

<section>

_A tak se za všemi jeho verši nadále tají ta, jejíž sladké jméno chutnalo tak hořce_

</section>

<section>

Bolestná láska, jež mě celý čas  
vede vstříc smrti k potěše té paní,  
ze které jsem se dřív jen radoval,  
mi vzala a vždy znovu bere jas,  
jejž dávaly mým očím při setkání  
ty hvězdy, co mi působí dnes žal,  
a její rána, již jsem ukrýval,  
se odkrývá teď v nekonečném hoři  
z ohně, jenž mě tak zmáhá  
a jenž mne vyrval z blaha,  
že mě už čeká jenom trápení;  
a život můj, už krátký, marná snaha,  
vzdychá a říká, nežli smrt jej zničí:  
„Já umírám pro paní Beatrici.“

_Kdykoli příště spatřím napsané  
to sladké jméno, jež tak trpce chutná,  
ožije všecek žal, jejž mám;  
a samým hořem bude tělo mé  
celé tak sešlé a má tvář tak smutná,  
že koho potkám, toho polekám.  
A postačí i sebemenší van  
a klesnu k zemi studený jak z ledu;  
tak dospěji až k hrobu —  
a po celou tu dobu  
půjde žal s duší smutně těkající  
a bude v dumách spolu s ní vždy znovu  
vzpomínat na blaho té sladké tváře,  
vedle níž nemá ani ráj dost záře._

</section>

<section>

_Když pomyslí, jak Láskou zkoušela,  
nemá už duše, co by víc si přála,  
a nedbá běd, jež ještě čekají;  
jakmile jednou bude bez těla,  
půjde i s touhou, jež mě tísnívala,  
společně k Tomu, který všechno ví;  
a nepřijme-li její pokání,  
odejde v mukách, jež jí patří proto,  
že se jich málo děsí;  
sotva však vzpomene si  
poznovu na tu, pro niž odchází,  
pominou strasti, jež se na ni věsí:  
co člověk zde na tomto světě ztratí,  
to vše mu Láska na onom zas vrátí._

</section>

<section>

_Smrti, jež děláš vše, co chce ta paní,  
měj útrpnost, a než mi zlámeš vaz,  
jdi k ní a zeptej se jí,  
proč mi byl vzat tak najednou ten jas,  
to světlo očí, které mě jen souží;  
jestli se do něho teď jiný hrouží,  
řekni mi to, ať vím, co je a není,  
a skoncuji to svoje utrpení._

</section>
