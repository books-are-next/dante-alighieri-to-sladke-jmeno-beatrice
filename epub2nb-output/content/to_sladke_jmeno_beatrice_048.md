---
title: ''
contentType: poetry
---

<section>

_Ale ta slova, byť sebeupřímnější, se mu zdála málo; i připojil k nim ještě dvě sloky kancóny_

</section>

<section>

Kdykoli, žel, mi něco připomene,  
že nemám nikdy již  
uvidět paní, pro niž hynu žalem,  
bolestná vzpomínka hned k srdci žene  
taková hoře valem,  
že říkám duši: „Proč tu ještě dlíš?  
Všechna ta trápení, jež okoušíš  
na světě, který nesnášíš už nyní,  
probouzí ve mně úzkost, jež mě drtí.“  
A obracím se k Smrti,  
své útěše a svému dobrodiní,  
a říkám jí: „Už pojď!“ tak žádostivě,  
že závidím, když někdo zemře dříve.

_Mé vzdechy slévají se v jednom hlase,  
jenž budí útrpnost,  
jak volá Smrt a chce ji bez přestání:  
jedině po ní prahnu zas a zase  
od chvíle, co mou paní  
odvedl navždycky ten krutý host;  
vždyť její půvab, její spanilost,  
jakmile od nás k nebi odletěly,  
se proměnily v nadpozemskou krásu  
jež v nebi plná jasu  
a záře Lásky zdraví archanděly  
a při vší jejich moudrosti a ctnosti  
je plní úžasem svou šlechetností._

</section>
