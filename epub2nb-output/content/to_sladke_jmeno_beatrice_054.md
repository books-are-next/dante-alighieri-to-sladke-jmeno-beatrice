---
title: ''
contentType: poetry
---

<section>

_Teprve mocná vidina oslavené paní Beatrice učinila těmto myšlenkám konec_

</section>

<section>

Proti tomu protivníkovi rozumu se jednoho dne asi kolem deváté hodiny ve mně zdvihla mocná vidina a zdálo se mi, že vidím oslavenou paní Beatrici v témže jemně červeném oděvu, v němž se mým očím objevila poprvé; a zdála se mi mladá a v tomtéž věku, v němž jsem ji spatřil prvně. A tu jsem začal myslit na ni, a jak jsem tak vzpomínal po řadě na uplynulý čas, začalo mé srdce bolestně litovat touhy, které se po několik dnů tak bídně oddávalo proti stálosti rozumu; a jakmile tu neblahou touhu zahnaly, obrátily se všechny mé myšlenky ke své nejšlechetnější Beatrici. A od té chvíle, jak říkám, jsem na ni začal myslet se srdcem plným hanby, jak to mnohokrát dosvědčovaly mé vzdechy; neboť takřka všechny, jež ze mne unikaly, opakovaly to, co se ozývalo v mém srdci, totiž jméno mé nejšlechetnější a to, jak od nás odešla. A mnohokrát se stalo, že některá ta myšlenka měla v sobě tolik bolesti, že jsem zapomínal na ni a na místo, kde jsem.

</section>
