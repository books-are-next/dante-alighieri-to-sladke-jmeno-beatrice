---
title: ''
contentType: prose
---

Zemřela jeho nejšlechetnější paní; a tak místo radosti a slávy psal v nesmírném hoři

Mé oči hořem srdce zkormoucené  
strádají pláčem, který se z nich line,  
takový čas, že nemohu už dál;  
a chci-li ztišit bolest, jež mne žene  
blíž a blíž k Smrti, nezbývá mi jiné  
než hovořit, i kdybych přitom štkal.  
A protože jsem tak rád rozmlouval  
o Beatrici, dokud ještě žila,  
s vámi, mé paní, jak si vzpomínám,  
chci mluvit jenom k vám,  
k těm, které máte srdce ušlechtilá,  
a vypovím vám pláčem zaléván,  
jak odešla tak náhle na nebesa,  
zatímco ve mně Láska žalem klesá.

> Na nebe moje paní vystoupila,  
> do říše klidu, který nepomine,  
> je s anděly a vás tu nechala;  
> nevzala nám ji neúprosná síla  
> chladu či žáru jako všechny jiné,  
> leč dobrota, která ji zdobila:  
> zář její pokory se rozlila  
> samými nebesy tak velkou silou,  
> že ani Pán se toho nenadál  
> a že si proto přál  
> mít u sebe tu duši ušlechtilou:  
> a tak se stalo, že ji povolal,  
> protože tento život plný strastí  
> je nehoden tak velké cti a slasti.  
> Tak tedy odešla z té krásné schrány  
> šlechetná duše plná spanilosti  
> a oslavená našla v nebi klid.  
> Kdo nezapláče, vzpomene-li na ni,  
> má v srdci tolik zla a ubohosti,  
> že nezakusí žádný blahý cit.  
> I kdyby si ji chtěl snad představit,  
> síly mu na to nikdy nepostačí  
> a nikdy nezatouží zaplakat;  
> tím víc však bude štkát,  
> soužit se vzdechy, utápět se v pláči  
> a zmírat bez útěchy tisíckrát,  
> kdo jednou v duchu spatří, jaká byla  
> a jak nás tady navždy opustila.

> Kdykoli jen si připomenu maní  
> v duchu Smrt, jež mi rozpoltila srdce,  
> plní mě vzdechy krutou úzkostí;  
> a mnohokrát, když potom myslím na ni,  
> mne jímá touha zemřít už tak prudce,  
> že se má barva mění v barvu zdi.  
> A kdykoli se ve mně uhostí  
> obraz mé paní, zakouším jen bědy,  
> ale tak, že se hořem otřásám;  
> a potom chci být sám  
> a plný studu prchám před pohledy.  
> A v samotě pak v slzách naříkám  
> a volám Beatrici: „Zemřela jsi?“  
> a to mou bolest aspoň trochu hasí.

> Kamkoli prchnu, tam mi srdce puká  
> bolestným pláčem, úzkostnými steny  
> tak, že by nad tím každý zaslzel;  
> a jaký byl můj život a má muka,  
> co moje paní opustila zemi,  
> to nevypoví žádný jazyk, žel!  
> A proto, paní mé, i kdybych chtěl,  
> vám neřeknu nic o svém stavu,  
> tak mě ten trpký život sužuje:  
> takových běd v něm je,  
> že všem, co vidí, jak tu věším hlavu,  
> čtu v očích slova: „Vzdej se naděje!“  
> Ale má paní vidí, jak se soužím,  
> a doufám že mě odmění, jak toužím.

> A teď už jdi, má žalná kancóno,  
> vyhledej znovu dívčiny a paní,  
> jimž dosud bez ustání  
> nosily tvoje sestry potěšení,  
> jdi za nimi, ty dcero utrpení,  
> a zoufalá buď s nimi do skonání.
