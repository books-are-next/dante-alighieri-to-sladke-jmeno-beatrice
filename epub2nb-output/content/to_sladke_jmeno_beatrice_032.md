---
title: ''
contentType: prose
---

Když se pak znenadání setkal se svou nejšlechetnější, vzbudil jeho zmatek smích nejen u jiných, ale i u ní

Smějete se mé tváři s ostatními  
a netušíte, z čeho pramení,  
že se vám jevím najednou tak jiný,  
když spatřím vaši krásu zmámený.

> Jinak by mě už dávno Slitování  
> přestalo zkoušet, jak to dělá vždy,  
> protože Láska, jen mě shlédne s vámi,  
> cítí hned tolik smělé jistoty,

> že přepadá mé smysly zděšené,  
> a když je vybije či vyžene,  
> dívá se sama na vás, moje paní;

> a tak je ze mne někdo jiný, žel,  
> ale ne tolik, abych neslyšel  
> ty vyhnance a jejich naříkání.
