---
title: ''
contentType: prose
---

Zanedlouho nato onemocněl sám a opatrován svou sestrou měl vidě­ní, jež se mělo co nejdřív naplnit

  

Když ta tak mladičká a krásná paní  
seděla soucitná v mém pokojíku,  
tam, kde jsem volal Smrt už tolikrát,  
a viděla, jak pláču bez ustání,  
a slyšela, jak blouzním prostřed vzlyků,  
začala v obavách též naříkat.  
A když ji paní zaslechly tak štkát,  
všimly si také, co se děje ve mně,  
a odvedly ji jemně  
a pak se sběhly kolem mého lože.  
„Vzbuď se! Dost toho hoře!“  
volaly na mne, abych přestal spát.  
A tu jsem zvolal jméno svojí paní  
a rázem přetrhl to divné zdání.

_Ale můj hlas, ten zněl tak usouženě  
a tak se lámal úzkostí a štkaním,  
že jsem jen já to jméno uslyšel;  
a protože to chtěla Láska ve mně,  
obrátil jsem se posléze k těm paním,  
třebaže jsem se studem celý rděl.  
Kdo by mě byl v té chvíli uviděl,  
pokládal by mě věru za mrtvého.  
„Ach běda, utěšme ho!“  
útrpně jedna druhou pobádaly  
a stále se mne ptaly:  
„Co se ti zdálo, že ses celý chvěl?“  
A já, když se mi trochu ulevilo,  
těm paním řekl: „Poslyšte, co bylo!  
Dumal jsem o svém životě, tak vratkém,  
a když jsem viděl, s jakým prchá spěchem,  
začla mi Láska v srdci hořce štkát;  
neboť má duše se tak třásla zmatkem,  
že jsem si v duchu řekl s těžkým vzdechem:  
‚I moje paní zemře jedenkrát!‘  
A samou úzkostí, jíž jsem byl jat,  
jsem zavřel oči žalem obtěžkané;  
a tu se jako štvané  
rozprchly moje pomatené smysly  
a v poblouzněné mysli,  
jež nemohla už pravdu rozpoznat,  
jsem spatřil ženy s děsivými zraky,  
jak na mne křičí: ‚Zemřeš! Zemřeš taky!‘_

_A pak jsem viděl v tom svém poblouznění  
takové věci, že jsem se chvěl bázní;  
zdálo se mi, jako bych někde stál  
a kolem mne šly rozcuchané ženy,  
ta plačící, ta plná běd a strázní,  
a jejich žal jak plamen spaloval.  
A mně se zdálo, že jsem viděl dál,  
jak slunce pohaslo a hvězdy vzplály,  
aby s ním zaplakaly,  
letící ptáci k zemi dopadali,  
hory se propadaly,  
a siný stín, jenž vyvstal opodál,  
chraptivě řekl: ‚Nevíš, co se stalo?  
Tvou krásnou paní si už nebe vzalo.‘_

_A když jsem zvedl oči plné pláče,  
viděl jsem anděly se vracet vzhůru  
jako déšť many, který zkropil zem,  
a před nimi se vznášel bílý mráček  
a oni pěli: ,Sláva!‘ v jednom kůru,  
nic jiného, sic bych to řekl všem.  
A Láska řekla: ‚A teď pohleď sem,  
ať vidíš sám, že naše paní není.‘  
A já v tom poblouznění  
uviděl před sebou svou mrtvou paní,  
a jak jsem hleděl na ni,  
přišly ji ženy zastřít závojem;  
a vypadala vám tak odevzdaně,  
jako by říkala: ‚Jsem v míru Páně.‘_

_A při pohledu na to odevzdání  
jsem odevzdaně přivítal své strasti  
a řekl: ,Smrti, teď tě budu ctít:  
protožes navštívila moji paní,  
musíš být šlechetná a plná slastí  
a místo zloby mít už se mnou cit!  
Jenom se podívej: tak toužím být  
co nejdřív tvůj, že jsem už mrtev zpola.  
Přijď, když tě srdce volá!‘  
A když vše bylo dokonáno, šel jsem  
a sotva osaměl jsem,  
vzhlédl jsem k výšinám, kde našla klid:  
‚Blažený, krásná duše, kdo tě vidí!‘  
Vtom jsem se dík vám vrátil mezi lidi.“_
