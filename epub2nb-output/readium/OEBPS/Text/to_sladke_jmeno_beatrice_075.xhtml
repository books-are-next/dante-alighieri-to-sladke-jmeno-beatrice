<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>to_sladke_jmeno_beatrice-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
<body xmlns:xml="http://www.w3.org/XML/1998/namespace" id="to_sladke_jmeno_beatrice-4" xml:lang="cs-CZ">
<div class="_idGenObjectStyleOverride-1"><p class="MLP_TEXT_BEZ1RADKU_I_NOVASTR_0_12">Příteli Cinovi měl básník za zlé, jak snadno vzplane, ale ani on sám se nedovedl ubránit, když se mu jednoho zjevila jistá paní jako padající blesk</p>
			<p id="_idParaDest-67" class="MLP_VERSE_FAKE">Mám-li si tedy, Lásko, naříkat, <br/>aby mě slyšel svět <br/>a&#160;bylo vidět, že už ztrácím síly, <br/>dej, abych mohl plakat, jak bych rád, <br/>ať mohu povědět <br/>po svém ty bědy, jež mě zachvátily.<br/>Ty chceš mou smrt, a&#160;já jdu k&#160;témuž cíli: <br/>kdo mi však odpustí, když nepovím, <br/>co s&#160;tebou zakouším, <br/>kdo uvěří, jak krutě jsi mě jala?<br/>A&#160;řeknu-li, jak strádám každou chvíli, <br/>učiň, můj pane, ať se to ta zlá <br/>nedoví dřív, než zhynu docela; <br/>vždyť kdyby to mé hoře poslouchala, <br/>lítost by jí kus její krásy vzala.</p>
			<p class="MLP_verse_-0-12-">Jak tomu bránit, jak ji nevidět <br/>vždy znovu v&#160;představách, <br/>kam proniká se všemi myšlenkami!<br/>Bláhová duše nemá snad dost běd, <br/>že si ji kreslí v&#160;snách <br/>krásnou a&#160;zlou, jak chodí mezi námi;<br/>a pak se dívá, až ji celou zmámí <br/>ty její oči touhou, co v&#160;nich žhne, <br/>a&#160;má zlost na sebe, <br/>že zapálila oheň, jenž ji pálí.<br/>Co zmůže rozum svými úvahami <br/>ve víru bouře, jíž jsem naplněn?<br/>Úzkost, jež musí mermomocí ven, <br/>se dere z&#160;úst, jež by se uvzdychaly, <br/>a&#160;očím také dává, co si přály!<br/>Ta nepřátelská tvář, jež ve mně tkví <br/>a&#160;pyšně panuje <br/>mé vůli tak, že se to říci nedá, <br/>mě uchvácena sebou pobízí <br/>jít tam, kde vskutku je, <br/>protože rovný rovného si hledá.<br/>Skončím jak sníh, který se k&#160;slunci zvedá, <br/>ale co mohu nežli jít jak ten, <br/>kdo prostě padl v&#160;plen, <br/>po vlastních nohou na místo, kde zhynu.<br/>A&#160;když se blížím, zdá se mi, ó běda, <br/>že každý říká: „S&#160;tím je konec již!“<br/>A&#160;jak se dívám, kam se vrtnout spíš <br/>a&#160;najít pomoc, zahlédne mne v&#160;stínu <br/>zrak, jenž mne vraždí, i&#160;když nemám vinu.</p>
			<p class="MLP_verse_-0-12-">Co se pak se mnou děje celý čas, <br/>víš, Lásko, ty, ne já&#160;— <br/>ty přihlížíš, jak klesám utýraný;<br/>duše, i&#160;když se do mne vrátí zas, <br/>si marně vzpomíná, <br/>protože paměť odešla hned za ní.<br/>Když procitám a&#160;vidím ty své rány, <br/>pod kterými jsem padl v&#160;mrákotách, <br/>nemohu nemít strach <br/>a&#160;netřást se, že se už nevyhojí.<br/>A&#160;moje bledost říká na potkání, <br/>co zač byl blesk, jímž jsem byl zasažen; <br/>třebas byl vyslán sladkým úsměvem, <br/>v&#160;tváři mi ještě dlouho chmury stojí, <br/>protože duch dál tone v&#160;nepokoji.</p>
			<p class="MLP_verse_-0-12-">A&#160;tak mne, Lásko, zničilo tvé jho <br/>v&#160;klínu hor nad řekou, <br/>u&#160;níž jsi mne už víckrát porazila;<br/>zkoumáš mne živého či mrtvého <br/>tou září nelidskou, <br/>jež se tak skví, že by mě zahubila.<br/>A&#160;nevidím zde duši, jež by byla <br/>dost vnímavá a&#160;vyslechla můj žal; <br/>bude-li ona dál <br/>tak bezcitná, už mě nic nezachrání.<br/>A&#160;ona se ti už tak vymanila, <br/>pane, že nedbá na žádný tvůj šíp; <br/>z&#160;pýchy si ukula tak pevný štít, <br/>že každá střela se jen zláme na ní; <br/>to srdce ve zbroji nic neporaní!</p>
			<p class="MLP_verse_-0-12-">Jdi, kancóno má, psaná pod horami; <br/>spatříš-li Florencii, moji zem, <br/>z&#160;níž jsem byl hnán až sem, <br/>můj nelaskavý domov, jejž jsem ztratil, <br/>a&#160;vstoupíš-li tam, řekni: „Teď už s&#160;vámi <br/>nebude věru bojovat můj pán; <br/>je k&#160;místu, odkud jdu, tak přikován, <br/>že nemá volnost, aby se k&#160;vám vrátil, <br/>i&#160;kdyby snad už vaši krutost zvrátil.“</p>
			</div>
</body>
</html>