<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>to_sladke_jmeno_beatrice-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body xmlns:xml="http://www.w3.org/XML/1998/namespace" id="to_sladke_jmeno_beatrice-4" xml:lang="cs-CZ">
<div class="_idGenObjectStyleOverride-1"><p class="MLP_TEXT_BEZ1RADKU_I_NOVASTR_0_12">Ale ani žádná slast, ani žádná strast mu nikdy nevzala víru ve vlastní pravdu, čest a&nbsp;cenu jeho díla; a&nbsp;v&nbsp;tom ho utvrdily i&nbsp;ty tři vyhnankyně, které jednou přišly navštívit jeho srdce</p>
			<p id="_idParaDest-68" class="MLP_VERSE_FAKE">Tři paní přišly navštívit mé srdce <br/>a&nbsp;sedí kolem něho, <br/>protože v&nbsp;něm se všeho <br/>zmocnil pán, jemuž sloužím odevzdaně; <br/>a&nbsp;jejich krása a&nbsp;ctnost žhne tak prudce, <br/>že i&nbsp;ten mocný vládce <br/>v&nbsp;mém srdci váhá ptát se <br/>a&nbsp;oslovit je, popatří-li na ně.<br/>Vypadají tak smutně, vylekaně, <br/>jak bědný štvanec ztrácející síly, <br/>jejž všichni opustili <br/>a&nbsp;jemuž není platná krása s&nbsp;ctností.<br/>Býval prý v&nbsp;minulosti, <br/>jak tvrdí, čas, kdy o&nbsp;ně lidé stáli;<br/>teď však jsou všem jen na obtíž a&nbsp;k&nbsp;zlosti.<br/>A&nbsp;proto zavítaly <br/>tak samy k&nbsp;srdci jako k&nbsp;příteli, <br/>o&nbsp;kterém vědí, kdo v&nbsp;něm dávno dlí.</p>
			<p class="MLP_verse_-0-12-">Jedna z&nbsp;nich štká, že není k&nbsp;utišení, <br/>a&nbsp;do dlaně se kloní <br/>jak růže, když ji zlomí, <br/>z&nbsp;očí se bouře snáší bez přestání <br/>na nahou paži, ten sloup utrpení, <br/>a&nbsp;druhou rukou skrývá <br/>zase tvář, žalostivá; <br/>ale i&nbsp;bosá kráčí jako paní.<br/>A&nbsp;jakmile bůh Lásky pohléd na ni <br/>a&nbsp;spatřil ji tam takřka bez oděvu, <br/>pln soucitného hněvu <br/>se začal ptát, kdo je a&nbsp;proč tak sténá.<br/>I&nbsp;povzdechla ta žena:<br/>„Ty chlebe, jímž tak málokdo se těší, <br/>naše pouť za tebou je přirozená: <br/>já, ze všech nejsmutnější, <br/>jsem Spravedlnost, chudá, bědná, viz, <br/>sestra té, jež tě porodila kdys.“</p>
			<p class="MLP_verse_-0-12-">Jen co to řekla, co se poznat dala, <br/>udeřil mého pána <br/>žal a&nbsp;stud jako rána <br/>a&nbsp;on se zeptal, kdo jsou ty dvě za ní.<br/>A&nbsp;ta, jež se hned v&nbsp;slzách rozplývala, <br/>sotva to uslyšela, <br/>ještě víc zaslzela <br/>a&nbsp;řekla mu: „Nemáš dost na mém štkaní?“ <br/>A&nbsp;začala: „Jak víš i&nbsp;bez říkání,<br/>Nil pramení jak malá říčka v&nbsp;kraji, <br/>kde vrby zastírají <br/>zem před úpalem slunečního jasu;<br/>tam jsem já svého času <br/>zrodila tu, jež přišla se mnou k&nbsp;tobě <br/>a&nbsp;utírá se do svých plavých vlasů.<br/>Když se to moje robě <br/>pak zhlíželo v&nbsp;tom jasném prameni, <br/>zrodilo tu, jež stojí vedle ní.“</p>
			<p class="MLP_verse_-0-12-">Chvíli bůh Lásky mlčel rozechvělý; <br/>pak se slzou v&nbsp;těch milých <br/>a&nbsp;dřív tak pošetilých <br/>pohledech pozdravil své smutné hosty.<br/>A&nbsp;nato zvedl obě svoje střely <br/>a&nbsp;řekl: „Vzhůru hlavy, <br/>zde je zbroj naší slávy; <br/>už rezaví tou dlouhou nečinností. <br/>Šlechetnost, Mírnost a&nbsp;dav dalších ctností, <br/>dcer naší krve, po žebrotě chodí.<br/>Jestli to lidem škodí, <br/>nechať si pláče, naříká a&nbsp;vzlyká <br/>ten, koho se to týká <br/>a&nbsp;koho stíhá takový zlý osud.<br/>Nás z&nbsp;tvrze věčna se to nedotýká; <br/>i&nbsp;když jsme štvanci posud, <br/>budem tu dál a&nbsp;jednou přijde čas, <br/>jenž naší zbroji vrátí její jas.“</p>
			<p class="MLP_verse_-0-12-">A&nbsp;já, jak poslouchám ta božská slova <br/>útěch i&nbsp;naříkání <br/>těch zavržených paní, <br/>si kladu za čest svoje vyhnanectví:<br/>chce-li to nebe nebo los vždy znova, <br/>aby svět lehkověrný <br/>měnil květ bílý v&nbsp;černý, <br/>pak padnout s&nbsp;dobrými je ke cti.<br/>A&nbsp;nebýt toho, že terč, k&nbsp;němuž se ctí <br/>vzhlížel můj zrak, je nyní kdesi v&nbsp;dáli, <br/>i&nbsp;když mne stále pálí, <br/>snášel bych lehce i&nbsp;to, co mě tíží.<br/>Ten oheň však tak víří <br/>a&nbsp;tak mě spaluje až v&nbsp;morku kostí, <br/>že cítím Smrt, jak si to k&nbsp;srdci míří.<br/>Zakusil jsem už dosti:<br/>měl-li jsem vinu, přešla tisíckrát, <br/>přejde-li vina, když se začnem kát.</p>
			<p class="MLP_verse_-0-12-">Kancóno, ať se nikdo nepokouší <br/>odkrývat, co se pod tvým rouchem skrývá&nbsp;— <br/>stačí, co nezakrývá;<br/>proč má mít každý, kdo se po něm vzpíná, <br/>sladký plod z&nbsp;tvého klína.<br/>Jenom když potkáš milovníka ctnosti <br/>a&nbsp;on tě prosil, na toho buď jiná; <br/>ukaž se v&nbsp;úplnosti, <br/>ať vidí vše: květ krásný na pohled <br/>probudí touhu v&nbsp;každém, kdo jej zhléd.</p>
			<p class="MLP_verse_-0-12-">Kancóno, leť k&nbsp;těm ptákům s&nbsp;bílým peřím, <br/>kancóno, lov s&nbsp;tou smečkou černých chrtů, <br/>i&nbsp;když já světem běžím, <br/>ač by mi měli přát už mír jak všem. <br/>Nechtějí tomu, nevědí, co jsem; <br/>moudrý však milost z&nbsp;domu nevyhání: <br/>zvítězit jí je nad vítězství zbraní.</p>
		</div>
</body>
</html>