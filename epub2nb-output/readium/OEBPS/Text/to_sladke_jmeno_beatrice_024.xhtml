<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>to_sladke_jmeno_beatrice-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
<body xmlns:xml="http://www.w3.org/XML/1998/namespace" id="to_sladke_jmeno_beatrice-3" xml:lang="cs-CZ">
<div class="_idGenObjectStyleOverride-1"><p class="MLP_TEXT_BEZ1RADKU_I_NOVASTR_0_12">Jednoho dne se ta trpká předtucha smrti splnila; a&#160;brzy nato sepsal náš básník knihu, které dal jméno Nový život</p>
			<p class="MLP_DOPIS_FAKE">V&#160;těch místech knihy mé paměti, před kterými se toho ještě nedá mnoho číst, je záhlaví, jež praví: „Začíná nový život.“ Pod tímto záhlavím nacházím záznamy, které mám v&#160;úmyslu vypsat v&#160;této knížce ne-li v&#160;úplnosti, tedy aspoň v&#160;podstatě.</p>
			<p class="MLP_dopis">Devětkrát se už od mého narození vrátilo slunce na svém oběhu takřka na totéž místo, když se mým očím zjevila oslavená paní mých myšlenek, jíž mnozí říkali Beatrice neboli Blažená, aniž věděli, že se tak vskutku jmenuje. Žila už na světě takovou dobu, že se hvězdné nebe za ten čas posunulo o&#160;jednu dvanáctinu jednoho stupně na východ, takže se mi zjevila takřka na počátku svého devátého roku, zatímco já ji spatřil, když už byl můj devátý rok skoro u&#160;konce. Stanula přede mnou v&#160;šatě nanejvýš ušlechtilé, prosté a&#160;počestné světle červené barvy s&#160;pásem a&#160;ozdobami, jak to odpovídalo jejímu útlému věku. A&#160;v&#160;tomto okamžiku se po pravdě řečeno veškerá moje životní síla, jež má sídlo v&#160;nejhlubší komoře srdce, začala tak prudce chvět, že to bylo strašlivě znát i&#160;na těch nejmenších tepnách, a&#160;celá se třesoucí řekla: „Hle, bůh silnější než já, jenž přichází, aby mi panoval.“</p>
			<p class="MLP_dopis">A&#160;když pak od chvíle, kdy se mi ta nejšlechetnější zjevila poprvé, uplynulo rovných devět let, stalo se posledního dne, který je dovršil, že se mi ta divukrásná paní zjevila poznovu. Kráčela v&#160;sněhobílém šatě uprostřed dvou šlechetných paní o&#160;něco starších než ona, a&#160;jak šla cestou, podívala se tam, kde jsem stál pln bázně já, a&#160;ve své nevýslovné laskavosti, která dnes dochází odměny na onom světě, mne velice ctnostně pozdravila. I&#160;bylo mi v&#160;tom okamžiku, jako bych spatřil vrchol všeho blaženství. A&#160;tohoto přesladkého pozdravu se mi dostalo právě o&#160;deváté hodině dne; a&#160;protože to bylo poprvé, co její slovo dolehlo k&#160;mému sluchu, pocítil jsem takovou slast, že jsem jako opilý prchl před lidmi a&#160;uchýlil se do samoty svého pokojíka, kde jsem se jal přemýšlet o&#160;té přelaskavé paní. A&#160;jak jsem tak o&#160;ní přemýšlel, upadl jsem do sladkého spánku, ve kterém jsem měl podivuhodné vidění.</p>
			</div>
</body>
</html>