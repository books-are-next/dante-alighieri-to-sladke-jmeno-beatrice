<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>to_sladke_jmeno_beatrice-5</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="to_sladke_jmeno_beatrice-5" xml:lang="cs-CZ">
		<div class="_idGenObjectStyleOverride-1">
			<p class="MLP_uroven1_zvlastni_pripady ParaOverride-1">DOSLOV</p>
			<p class="MLP_text_doprava_-I- ParaOverride-2">Památce Josefa Lederera</p>
			<p class="MLP_text_bez1radku">Po všem, co se dělo za poslední světové války na bojištích, v&#160;zázemí, ale především v&#160;koncentračních a&#160;vyhlazovacích táborech, si Theodor Adorno položil otázku, je-li poezie nadále ještě možná. V&#160;podstatě tím jen do krajnosti vyhrotil v&#160;nové situaci starou stále se vracející otázku po smyslu a&#160;oprávněnosti té zvláštní činnosti, kterou je básnictví provázející člověka od nepaměti bez jakéhokoli viditelného, prokazatelného užitku. Tuto okolnost si německý filozof jistě uvědomoval; to hlavní však tehdy vědět nemohl: že jedna z&#160;nejzávažnějších odpovědí na jeho skeptickou otázku byla dána, ještě než ji vyslovil, a&#160;že se ta odpověď zrodila v&#160;místech, která se zdála&#160;– nepochybně i&#160;jemu samému&#160;– na první pohled nejpádnějším dokladem nicotnosti básnického slova tváří v&#160;tvář hrůzám našeho světa.</p>
			<p class="MLP_text">Tou odpovědí je jedna z&#160;kapitol knihy, která vznikla v&#160;Osvětimi, i&#160;když ji její autor Primo Levi mohl písemně zaznamenat teprve po strastiplném návratu domů, do Itálie, do rodného Turína. Připomínat význam jeho knihy <span class="MLP_znak_kurziva_11b">Je-li toto člověk</span> není dnes už zapotřebí; po několika letech neporozumění se dočkala uznání v&#160;celém světě. Co však zasluhuje přece jen zvláštní připomínku, je Leviho zkušenost, kterou udělal v&#160;extrémních podmínkách vyhlazovacího tábora právě s&#160;poezií. V&#160;připomenuté knize tomu věnoval celou jednu kapitolu nazvanou <span class="MLP_znak_kurziva_11b">Zpěv o&#160;Odysseovi</span>; a&#160;toto jeho svědectví je o&#160;to pozoruhodnější, že je podal člověk, který tehdy v&#160;sobě neměl nic z&#160;literáta, nebyl poznamenán spisovatelskou zaujatostí, a&#160;pokud něco věděl o&#160;poezii, byly to jen běžné znalosti středoškoláka, který po studiích pracoval jako chemik, což mu nakonec jako „odborníkovi“ pomohlo přežít <span class="MLP_znak_kurziva_11b">lágr</span><span class="CharOverride-2">,</span> kam byl z&#160;rasových důvodů odvlečen roku 1944.</p>
			<p class="MLP_text">Odysseus, kterého Levi připomíná, není ovšem ten zchytralý hrdina trojské války, jehož příběhy opěvuje Homér. Je to člověk faustovsky žíznící po poznání do té míry, že ke konci svého dlouhého bloudění Středozemím dá před návratem na Ithaku přednost výpravě na širý oceán, i&#160;když to pro něho i&#160;jeho druhy znamená posléze zkázu. Tak ho aspoň líčí v&#160;jednom z&#160;nejpůsobivějších zpěvů Pekla Dante Alighieri, na něhož přišla řeč, když Levi začal v&#160;Osvětimi svého mladého přítele a&#160;spoluvězně Alsasana Jeana učit italsky a&#160;při hledání vhodných příkladů si bůhvíproč vzpomněl právě na tuto pasáž z&#160;<span class="MLP_znak_kurziva_11b">Božské komedie</span><span class="CharOverride-2">.</span> Vybavoval si z&#160;ní v&#160;paměti pracně už jen zlomky, ale to nejdůležitější místo si pamatoval dobře. Je to těch několik veršů, v&#160;nichž Dantův Odysseus zve své druhy k&#160;plavbě za sluncem, do neznáma, „tam, kde už nejsou lidé“, a&#160;vyzývá je, aby pamatovali, kdo jsou a&#160;v&#160;čem je jejich důstojnost, protože </p>
			<p class="MLP_verse_-I-_-12-12-">člověk tu není, aby žil jak zvíře, <br/>leč aby hledal čest a&#160;poznání…</p>
			<p class="MLP_text_-0-12-">Když tenkrát Levi tyhle řádky Jeanovi odříkával, uvědomil si najednou, jakou netušenou moc může v&#160;sobě tajit poezie a&#160;jakou nečekanou posilou může být i&#160;v&#160;sebetěžší životní situaci básnické slovo. „Bylo to, jako bych to i&#160;já slyšel poprvé, jako zahřmění, jako hlas Boží. Na chvíli jsem zapomněl, kdo jsem a&#160;kde jsem.“</p>
			<p class="MLP_text_bez1radku">Primo Levi však touto kapitolou neodpověděl jen Theodoru Adornovi. Odpověděl bezděčně také Voltairovi, který kdysi kdesi uštěpačně poznamenal, že sláva autora <span class="MLP_znak_kurziva_11b">Božské komedie</span> se udrží navždy, protože jeho věštbám málokdo rozumí a&#160;nikdo jej nečte. Leviho svědectví ukazuje, že se Dante čte dodnes a&#160;že mu po více než šesti stoletích s&#160;úžasem porozuměli i&#160;vězňové poslaní na smrt do Osvětimi. Že přitom byli odkázáni jen na svou paměť a&#160;že jim v&#160;té paměti utkvělo vlastně jen to, co jim kdysi nabídly jejich čítanky, na věci celkem nic nemění. Význam velkých básníků minulosti, takových, jako byl právě Dante, nespočívá totiž jen v&#160;tom, kolik lidí s&#160;nimi dokáže navázat bezprostřední kontakt četbou jejich děl. Jejich trvalý význam, nebo přesněji jejich trvalá přítomnost mezi námi záleží také, ne-li především v&#160;tom, do jaké míry poznamenali na staletí naše myšlení a&#160;cítění, a&#160;to jak svými osobnostmi, které pro nás dnes představují jakousi galerii duchovních hrdinů, tak svými objevy, jejichž přínos, případně převratnost nejsme dnes už schopni rozpoznat, protože se staly obecným majetkem, a&#160;svou schopností přetvářet staré a&#160;vytvářet nové mýty, jejichž děje a&#160;postavy žijí v&#160;různých obměnách dodnes mezi námi, aniž si to uvědomujeme.</p>
			<p class="MLP_text">Platí to v&#160;plné míře i&#160;o&#160;Dantovi. Kdo si dnes, slyší-li jeho jméno, například uvědomuje, že to byl jeden z&#160;největších básnických experimentátorů už jen tím, že podstatnou část svého díla, básně a&#160;prózy svého <span class="MLP_znak_kurziva_11b">Nového života</span><span class="CharOverride-2">,</span> úvahy a&#160;kancóny své <span class="MLP_znak_kurziva_11b">Hostiny</span><span class="CharOverride-2">,</span> ale především Peklo, Očistec a&#160;Ráj své <span class="MLP_znak_kurziva_11b">Božské komedie</span><span class="CharOverride-2">,</span> napsal v&#160;lidovém jazyce, v&#160;italštině, která se teprve ustalovala? A&#160;přitom není pochyb, že toto přimknutí k&#160;řeči každodenního života patřilo k&#160;hlavním pramenům Dantovy „podivuhodné konkrétnosti i&#160;v&#160;pasážích prodchnutých nejvyšší duchovností“, jak charakterizoval básníkův jazyk italský lingvista Bruno Migliorini, a&#160;že jeho celoživotní experiment byl jedním z&#160;nejúčinnějších příspěvků k&#160;prosazování lidových jazyků i&#160;do velké poezie, epiky a&#160;filozofie, kde stále ještě převládala latina, běžný jazyk tehdejších vzdělanců včetně Danta samého. Kdo má dnes při čtení jeho básnického odkazu na paměti, do jaké míry byl dílem nejen výjimečného nadání a&#160;osobitého umění, ale také houževnaté práce a&#160;kritického uvažování o&#160;hlavním nástroji veškeré básnické tvorby, o&#160;jazyku? A&#160;přitom jeho latinsky psaná, ale bohužel nedokončená kniha <span class="MLP_znak_kurziva_11b">O&#160;lidové mluvě</span> dokládá, že Dante se otázkami jazyka, úvahami o&#160;poetice a&#160;historií italského básnictví zabýval jako nikdo před ním a&#160;málokdo po něm. A&#160;konečně kdo si už jen při pročítání jeho poněkud opomíjené lyriky všímá, jakou péči Dante věnoval i&#160;v&#160;ní technické stránce své tvorby, s&#160;jakou úporností se i&#160;v&#160;ní snažil najít pro každý verš co nejpřiléhavější tón a&#160;s&#160;jakou vynalézavostí se i&#160;v&#160;tomto oboru pokoušel o&#160;nové, dosud neznámé formy? A&#160;přitom to Dante ve svých pozdních kancónách místy sám výslovně připomíná a&#160;T. S. Eliot má podle všeho pravdu, když v&#160;jedné své dantovské studii soudí, že „žádný z&#160;těch několika básníků obdobné velikosti, ani sám Vergilius, nezkoumal pozorněji básnické <span class="MLP_znak_kurziva_11b">umění</span> a&#160;nikdo z&#160;nich nepraktikoval bedlivěji, usilovněji a&#160;<span class="MLP_znak_kurziva_11b">vědomě­lej</span><span class="MLP_znak_kurziva_11b">i</span><span class="CharOverride-2">&#160;</span>básnické <span class="MLP_znak_kurziva_11b">řemeslo</span>“. Krátce, dají-li se autoři zjednodušeně rozdělit na „naivní“, kteří přijímají nástroje své tvorby tak, jak je převzali od svých předchůdců, jinými slovy kteří pracují s&#160;jazykem, žánry, formami a&#160;tématy, aniž se nad nimi hlouběji zamýšlejí, a&#160;na „kritické“, kteří tento bohatý, ale také svazující odkaz podrobují vždy znovu kritice, a&#160;to nejen ve svých teoretických úvahách, ale i&#160;ve své tvůrčí praxi, pak je Dante nepochybně jedním z&#160;prvních velkých básníků kritických. Stál u&#160;zrodu tradice, která je v&#160;evropských literaturách živá dodnes.</p>
			<p class="MLP_text">Dantova trvající přítomnost mezi námi se však neomezuje jen na tuto stránku jeho odkazu. Už ve svých raných básních, pořád ještě poplatných dobovým konvencím, ale zejména v&#160;souboru, který z&#160;nich někdy v&#160;letech 1292–1293 vybral a&#160;řadou prozaických vložek dodatečně sjednotil v&#160;ucelený příběh svého setkání s&#160;láskou, už v&#160;této své první knize programově nazvané <span class="MLP_znak_kurziva_11b">Nový život</span> dokázal Dante vytvořit silou svého ingénia z&#160;běžných prvků tehdejší poezie a&#160;z&#160;nepatrného životního podnětu nejen první náčrt svého vlastního celoživotního tématu, ale také první podobu mýtu o&#160;Beatrici, kterým se pak inspiroval nepřehledný zástup umělců, básníků a&#160;spisovatelů pozdějších dob. A&#160;nebyli to pouze romantikové, kteří Danta svým způsobem znovu objevili a&#160;kteří byli fascinováni nejen hlubinami <span class="MLP_znak_kurziva_11b">Božské komedie,</span> ale i&#160;svěžestí raných básní a&#160;próz <span class="MLP_znak_kurziva_11b">Nového života.</span> Nebyl to například jen Gérard de Nerval, jehož novela <span class="MLP_znak_kurziva_11b">Aurélie neboli Sen a&#160;život, </span>dokončená několik dnů před tím, než byl autor koncem ledna 1855 nalezen oběšený v&#160;pařížské ulici U&#160;Staré lucerny, představuje jednu z&#160;nejbásničtějších obměn <span class="MLP_znak_kurziva_11b">Nového života.</span> Nepatřil k&#160;nim jen švýcarský historik Jacob Burckhardt, který se ve své proslulé <span class="MLP_znak_kurziva_11b">Kultuře a&#160;umění italské renesance</span> počátkem druhé půle minulého století vyslovil, že „už jen tímto příběhem mládí (tj.&#160;<span class="MLP_znak_kurziva_11b">Novým životem</span><span class="MLP_znak_kurziva_11b CharOverride-3">)</span> by Dante znamenal i&#160;bez <span class="MLP_znak_kurziva_11b">Božské komedie</span> mezník mezi středověkem a&#160;novější dobou. Duch a&#160;duše zde najednou mocně vykračují k&#160;poznání svého nejskrytějšího života.“</p>
			<p class="MLP_text">Patří k&#160;nim i&#160;řada spisovatelů naší doby, mimo jiné i&#160;Alain-Fournier, autor <span class="MLP_znak_kurziva_11b">Velkého Meaulnese,</span> jedné z&#160;nejčtenějších francouzských knih tohoto století, známé u&#160;nás pod názvem <span class="MLP_znak_kurziva_11b">Kouzelné dobrodružství.</span> Kniha, debut, jehož námětem je další varianta dantovského setkání s&#160;láskou, vyšla roku 1913, několik měsíců před vypuknutím první světové války, v&#160;níž její autor za prvních bojů padl; a&#160;je jistě pozoru­hodné, že právě v&#160;té době dokončuje James Joyce v&#160;dobrovolném terstském exilu obdobnou knihu o&#160;mládí a&#160;že i&#160;on se v&#160;posledních odstavcích svého <span class="MLP_znak_kurziva_11b">Portrétu umělce v</span>&#160;<span class="MLP_znak_kurziva_11b">jinošských letech</span> odvolává na „osvěžující duševně hrdinný přístroj, vynalezený a&#160;patentovaný ve všech státech Dantem Alighierim“, to znamená <span class="MLP_znak_kurziva_11b">Nový život,</span> pravzor tolika autobiografických debutů včetně jeho vlastního. A&#160;tak dál: vypočítávat další příklady tohoto druhu by znamenalo pouze obmě­ňovat, co už bylo řečeno.</p>
			<p class="MLP_text_bez1radku_-12-0-">Četba Dantova díla, a&#160;to i&#160;jeho lyrických básní a&#160;<span class="MLP_znak_kurziva_11b">Nového života,</span> zdánlivě nejpřístupnějších, není ovšem snadná záležitost. Není to dáno jen náročností básníka, který si předsevzal mluvit především k&#160;vyspělým čtenářům, a&#160;proto počítal s&#160;tím, „že bude málo takových, kteří pochopí“, oč mu jde, jak píše v&#160;jedné z&#160;kancón své <span class="MLP_znak_kurziva_11b">Hostiny,</span> a&#160;odmítal vystavovat svou poezii na odiv komukoli, kdo se bez zásluhy, bez snahy o&#160;pochopení „vzpíná po sladkém plodu z&#160;jejího klína“, jak už víme z&#160;kancóny <span class="MLP_znak_kurziva_11b">Tři paní přišly navštívit mé srdce.</span> A&#160;není to dáno ani jen tím propastným rozdílem mezi jazykem a&#160;myšlením básníkovy doby a&#160;mluvou a&#160;myšlenkovým světem jeho dnešních čtenářů, jak se o&#160;tom zmiňuje v&#160;jednom článku Hermann Hesse. Snad ještě propastnější je rozdíl mezi tehdejším a&#160;dnešním každodenním životem, rozdíl, který dokládají nejen dobové kroniky, ale také a&#160;ještě názorněji fresky či deskové obrazy Giottovy, Ducciovy a&#160;dalších básníkových současníků. Pokud se nespokojíme jen s&#160;jejich celkovou krásou a&#160;věnujeme pozornost i&#160;jejich výmluvným detailům, tvářím, postojům, oblečení jejich postav, interiérům a&#160;exteriérům, do nichž jsou zasazeny, domáckým výjevům, mším, procesím, popravám, bitvám, slavnostem, v&#160;nichž vystupují mocnáři, válečníci i&#160;světci, zámožní měšťané, žebraví mniši i&#160;chudáci, muži, ženy i&#160;děti, pak máme možnost udělat si na vlastní oči představu o&#160;světě, ve kterém Dante žil, a&#160;o&#160;lidech, pro které psal.</p>
			<p class="MLP_text_-0-12-">Ani tyto malby nejsou pochopitelně pouhou trpnou nápodobou tehdejší skutečnosti, ani jim nelze hlouběji porozumět bez výkladu, i&#160;v&#160;nich hrají svou úlohu dobová schémata, stylizace a&#160;fantazie; ale i&#160;tak jsou právě pro svou názornost možná tím nejlepším komentářem k&#160;Dantovu dílu. Ilustrují mimo jiné i&#160;tu zvláštní směs drsnosti a&#160;obřadnosti, jíž se vyznačoval tehdejší život a&#160;s&#160;níž se setkáváme i&#160;v&#160;Dantově tvorbě včetně jeho lyriky. O&#160;drsnosti dobových způsobů&#160;– a&#160;některých žánrů tehdejší poezie&#160;– svědčí mimo jiné básníkova tencóna s&#160;Foresem Donatim; takových veršovaných půtek, často ještě hrubšího zrna, podstoupil Dante nepochybně víc, než jich dnes čteme v&#160;jeho odkazu. Z&#160;některých se zachovaly jen výpady nebo protiútoky jeho protivníků; jedním z&#160;nich byl i&#160;sienský básník villonovského ražení Cecco Angiolieri, jehož řízná odpověď na Dantovy káravé verše stojí za připomínku, protože svým pošklebkem poněkud koriguje příliš jednostrannou podobu, v&#160;níž básník <span class="MLP_znak_kurziva_11b">Nového života</span> utkvěl v&#160;obecném povědomí:</p>
			<p class="MLP_verse_-I-_-0-12-">Jsem-li já, Dante, žvanil, jak jsi řek, <br/>pak ty se můžeš se mnou směle měřit: <br/>snídám-li s&#160;někým, tys tam na večeři, <br/>saju-li morek, ty zas žereš špek;</p>
			<p class="MLP_verse_-I-_-0-12-">mám-li rád drby, ty rád klevetíš, <br/>dělám-li šlechtu, ty se motáš s&#160;pány, <br/>táhnu-li s&#160;Římem, ty jdeš s&#160;Lombarďany, <br/>neznám-li míru, ty se nekrotíš!</p>
			<p class="MLP_verse_-I-_-0-12-">A&#160;tak si bohudík už ani chvíli <br/>nemáme navzájem co předhazovat: <br/>oba jsme prohráli a&#160;prohloupili!</p>
			<p class="MLP_verse_-I-_-0-12-">Kdybys však chtěl v&#160;těch řečech pokračovat, <br/>hnal bych tě, Dante, až bys vydechnul: <br/>protože jsem-li bodec, jsi ty vůl!</p>
			<p class="MLP_text">Převládajícím rysem Dantovy lyriky je ovšem její obřadnost, pro dnešního čtenáře zpočátku nezvyklá ne-li okázalá, a&#160;proto občas i&#160;odrazující. Nebyla jen dědictvím dvorské poezie provensálských trubadúrů, u&#160;kterých se i&#160;Dante skutečně učil. Byla také součástí obecné obřadnosti, okázalosti celého tehdejšího života, jak už o&#160;tom byla zmínka. Intimitu, soukromí v&#160;dnešním smyslu slova Dantova doba vlastně neznala. Život jedince se odehrával prakticky před očima ne-li celé obce, tedy přinejmenším celé čtvrti; obřadem byly nejen křtiny, svatby a&#160;pohřby, ale také porody a&#160;umírání, tolikrát zobrazované v&#160;dobové malbě.</p>
			<p class="MLP_text">Obřadem, veřejnou záležitostí byla i&#160;tehdejší milostná poezie; byla nejen holdem uctívané paní, obvykle obestřené smyšleným jménem, ale také svérázným druhem otevřené korespondence s&#160;jinými vyznavači poezie a&#160;dvorné lásky. Navíc to byl i&#160;jeden z&#160;prostředků, jak na sebe upozornit; a&#160;mladý Dante, chudý, ale hrdý potomek z&#160;málo významné florentské rodiny, si tak skutečně vysloužil hned svými prvními básněmi uznání a&#160;přátelství o&#160;něco staršího, zámožnějšího a&#160;urozenějšího Guida Cavalcantiho, onoho Guida, kterého oslovuje v&#160;prvním sonetu našeho výboru a&#160;na kterého se obrací jako na svého „prvního přítele“ několikrát i&#160;v&#160;<span class="MLP_znak_kurziva_11b">Novém životě.</span> Podobnou básnickou korespondenci o&#160;lásce vedl Dante v&#160;pozdějších letech se svým o&#160;pár let mladším vrstevníkem Cinem z&#160;Pistoje; a&#160;jestliže se některé Cinovy sonety, připomenuté i&#160;v&#160;našem výběru, mohly připisovat také Dantovi, je to jen dalším dokladem, do jaké míry tehdejší milostnou poezii sjednocovala její společná a&#160;závazná obřadnost.</p>
			<p class="MLP_text">Ani tato svazující obřadnost však nemohla potlačit opravdovost a&#160;originalitu skutečných básníků té doby. U&#160;Dantova „prvního přítele“ Guida Cavalcantiho to dokládá kromě jiného jeho vroucí nostal­gická balata <span class="MLP_znak_kurziva_11b">Protože se už sotva někdy vrátím,</span> jejíž první verš se po šesti stoletích znovu ozval na samém začátku Eliotovy básnické skladby <span class="MLP_znak_kurziva_11b">Popeleční středa. </span>Na rozdíl od Guidových, ale také Cinových básní připadá nám možná Dantova lyrika méně spontánní a&#160;méně melodická, i&#160;když víme, že se i&#160;jeho verše zpívaly a&#160;že s&#160;tím v&#160;některých případech počítal i&#160;sám básník: cožpak se v&#160;závěru své balaty <span class="MLP_znak_kurziva_11b">Spatřil jsem jednou vínek</span> neomlouvá, že ji skládal na cizí nápěv? Ale ať už je tomu jakkoli, Dante je především velkým básníkem pohledu. Nasvědčuje tomu už jeho jazyk: jak ukázal frekvenční seznam všech slov <span class="MLP_znak_kurziva_11b">Božské komedie, </span>publikovaný M. Alienim roku 1965 k&#160;700. výročí básníkova narození, v&#160;Dantově slovníku patří mezi podstatnými jmény a&#160;slovesy naprosté prvenství výrazům týkajícím se oka, zraku, vidění. Ještě zřetelněji však o&#160;tom svědčí už v&#160;jeho lyrice množství slok i&#160;celých básní, které mají ráz hotových vizí, často podávaných v&#160;podobě snu. Je jimi prostoupen celý <span class="MLP_znak_kurziva_11b">Nový život.</span> Jednou takovou snovou vizí, sonetem <span class="MLP_znak_kurziva_11b">Ve jménu Lásky, jejich pána, zdravím,</span> kniha začíná; vizí oslavené Beatrice v&#160;sonetu <span class="MLP_znak_kurziva_11b">Až za nejv</span><span class="MLP_znak_kurziva_11b">yšší sféru všehomíra</span> kniha končí; a&#160;střed, vrchol této Dantovy prvotiny tvoří kancóna <span class="MLP_znak_kurziva_11b">Když ta tak mladičká a&#160;krásná paní,</span> dramatická, horečná vidina nejen Beatriciny smrti, ale také lidské pomíjejícnosti vůbec. Z&#160;takových veršů vane táž velká poezie, jakou se vyznačují nejpůsobivější zpěvy <span class="MLP_znak_kurziva_11b">Božské komedie.</span></p>
			<p class="MLP_text">Tato velká, dramatická poezie pulzuje i&#160;v&#160;sérii básní věnovaných neznámé ženě, která byla necitelná jako „krásný kámen“, „bella petra“, jak píše Dante v&#160;kancóně <span class="MLP_znak_kurziva_11b">Chci zrovna tak být drsný ve svém psaní,</span> a&#160;proto se obecně označuje jako paní Petra. Přes všechny dobové konvence z&#160;nich prosvítá příliš živý cit, příliš prudká vášeň a&#160;místy dokonce smyslnost, než aby se daly vysvětlit jen jako plod Dantova formálního pokusnictví, jak se domnívají někteří vykladači. Spíš než co jiného to jsou možná volné variace na starozákonní motiv osudové lásky „silné jako smrt“ a&#160;vášně „nezlomné jako podsvětí“, jak toto známé místo <span class="MLP_znak_kurziva_11b">Písně písní</span> překládá Václav Bogner. Takových lásek poznal Dante zřejmě víc; přicházely jako padající blesk, jak to napsal v&#160;jednom ze svých latinských dopisů, probíhaly málem jako součást kosmického dění, jak to líčí v&#160;kancóně <span class="MLP_znak_kurziva_11b">Dospěl jsem k&#160;tomu bodu zodiaku, </span>a<span class="MLP_znak_kurziva_11b">&#160;</span>nepomáhala proti nim ani sebelepší vůle, jak to v&#160;kancóně <span class="MLP_znak_kurziva_11b">Mám-li si tedy, Lásko, naříkat</span> shrnul v&#160;otázce, </p>
			<p class="MLP_verse_-I-_-12-12-"><span class="MLP_znak_kurziva_11b">co zmůže rozum svými úvahami <br/>ve víru bouře, jíž jsem naplněn?</span></p>
			<p class="MLP_text">Byl to cit právě tak silný a&#160;právě tak oslyšený jako jeho touha po Florencii, po tom „nelaskavém domově“, který mu nepřestával tanout na mysli ani v&#160;dobách největších osobních zmatků. Guido Cavalcanti napsal v&#160;obdobné situaci svou nejkrásnější báseň, o&#160;níž už byla zmínka, balatu <span class="MLP_znak_kurziva_11b">Protože se už sotva někdy vrátím,</span> a&#160;měl to štěstí, že mu bylo nakonec přece jen dopřáno zemřít doma. Na rozdíl od něho se Dante domů nikdy vrátit nesměl; mohl tam nanejvýš posílat své básně:</p>
			<p class="MLP_verse_-I-_-12-12-"><span class="MLP_znak_kurziva_11b">Kancóno, leť k&#160;těm ptákům s&#160;bílým peřím, <br/>kancóno, lov s&#160;tou smečkou černých chrtů, <br/>i&#160;když já světem běžím, <br/>ač by mi měli přát už mír jak všem.<br/>Nechtějí tomu, nevědí, co jsem; <br/>moudrý však milost z&#160;domu nevyhání: <br/>zvítězit jí je nad vítězství zbraní.</span></p>
			<p class="MLP_text">Toto „poslání“ kancóny <span class="MLP_znak_kurziva_11b">Tři paní přišly navštívit mé srdce, </span>adresované předákům Bílých a&#160;Černých, kteří ve Florencii nepřestávali bojovat o&#160;moc, vyznívá sice smírně, ale také pevně, ba vzdorně. Dante se nikdy nesmířil s&#160;tou otevřenou ranou a&#160;palčivou křivdou, kterou byl pro něho exil. Přesto však, jak víme z&#160;jeho životopisu, několikrát odmítl nabízenou milost, která mu měla umožnit návrat, ale byla spojena s&#160;nedůstojnými podmínkami, a&#160;dal přednost svému hrdému vyhnanectví, protože </p>
			<p class="MLP_verse_-I-_-12-12-"><span class="MLP_znak_kurziva_11b">chce-li to nebe nebo los vždy znova, <br/>aby svět lehkověrný <br/>měnil květ bílý v&#160;černý, <br/>pak padnout s&#160;dobrými je ke cti.</span></p>
			<p class="MLP_text">Toto je další motiv, který Dante rozvine v&#160;plné síle v&#160;<span class="MLP_znak_kurziva_11b">Božské komedii,</span> na níž už v&#160;době vzniku těchto veršů pracoval. Ale i&#160;když jeho lyrika a&#160;básně z&#160;<span class="MLP_znak_kurziva_11b">Nového života</span> obsahují zcela přirozeně celou řadu motivů a&#160;témat rodící se <span class="MLP_znak_kurziva_11b">Komedie,</span> neznamená to, že by neobstály samy o&#160;sobě a&#160;neměly svou vlastní hodnotu. Podobně jako Shakespearovy <span class="MLP_znak_kurziva_11b">Sonety</span> i&#160;Dantovy lyrické básně patří k&#160;významným dílům světové poezie, tak jak jsou, bez ohledu na to, co jejich básník napsal později.</p>
			<p class="MLP_dopis_podpis_-I- _idGenParaOverride-1">JAN VLADISLAV</p>
		</div>
</body>
</html>